Föreliggande årgång av <i>Vem är det?</i> — den fjortonde —
innehåller omkring 6,000 biografier, av vilka 500 äro nytillkomna.
Uppgifterna i dessa grunda sig i regel på meddelanden från vederbörande
själva. Personer, som varit upptagna i föregående upplaga, ha erhållit
korrektur av senaste årgångens uppgifter för korrigering och
komplettering. De för första gången införda ha fått särskilda blanketter sig
tillsända att av dem ifyllas. Det sålunda erhållna materialet har i många
fall måst underkastas redaktionell bearbetning; detta främst i syfte
att uppnå största möjliga enhetlighet i fråga om beteckningssätt och
proportioner. I de fall, då utsända korrektur och formulär icke
återställts, har redaktionen varit hänvisad till senaste matriklar,
kalendrar m. m. För de fel och luckor, som i ett arbete av denna
art äro oundvikliga, utbeder sig redaktionen benäget överseende,
tacksam för alla påpekanden, som kunna bidraga till bristernas
avhjälpande i en följande årgång.

Av flera skäl äro i nu föreliggande årgång amerikanska
medborgare av svensk härstamning icke längre medtagna.

Före den 1 december 1938 inträffade förändringar ha införts i
biografierna. Efter sagda datum ha ändringar icke alltid kunnat
införas. Under tryckningen inträffade dödsfall äro upptagna i
särskilt tillägg.

Till alla dem, som välvilligt besvarat gjorda förfrågningar eller
på eget initiativ gjort erinringar samt föreslagit kompletteringar och
förbättringar, ävensom till personer utanför den egentliga redaktionen,
vilka genom sin personalkännedom och sitt intresse underlättat
redigeringsarbetet, frambär redaktionen härmed sin tacksamhet.

        Stockholm den 1 januari 1939.

<h3><span class="sc">P. A. Norstedt &amp; Söner.</span></h3>

<h3><i>Redaktionen av Vem är det?</i></h3>
